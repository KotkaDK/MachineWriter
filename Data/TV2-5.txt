Danmarksdemokraterne, som Inger Støjberg stiftede i 2022, bragede ind i Folketinget ved valget i november.

Danmarksdemokraterne åbner nu for, at borgere kan melde sig ind i partiet.

Det siger formand Inger Støjberg (DD) til radioprogrammet Mandat på Radio4.

Hidtil har det kun været muligt at være "venner af partiet" ved at betale et støttebeløb på 250. Men nu kan interesserede borgere altså melde sig ind i som medlem af Danmarksdemokraterne.

- Vi tager nu de næste skridt til at blive et rigtigt parti, siger Støjberg til Radio4.

- Vi har siden stiftelsen oplevet en enorm interesse for at kunne bidrage til at bygge partiet op lokalt. Både i form af en egentlig medlemsorganisation og ved, at vi nu bliver repræsenteret i kommunalbestyrelserne i 20 byråd i hele Danmark, siger Støjberg.

Meldingen kommer på dagen, hvor den tidligere næstformand for Venstre fylder 50 år.

Hun stiftede Danmarksdemokraterne sidste år, og partiet bragede ind i Folketinget ved valget i november med 14 mandater. Støjberg fik 47.211 personlige stemmer. Hun blev kun overgået af statsminister Mette Frederiksen (S) på den front.

Alle er velkomne i Støjbergs parti, men der er krav, siger hun.

- Alle kan melde sig ind, men det er klart, hvis der er nogle med helt vilde holdninger - for eksempel en holocaust-fornægter, så vil han nok ikke lige skulle være ved os.

- Sådan er det jo, og det er jo ikke anderledes end i alle andre partier. Det er klart, at der er nogle rammer og spilleregler, man skal indordne sig under, siger Støjberg.

Danmarksdemokraterne kommer til at opstille kandidater til valget til Europa-Parlamentet næste år samt til kommunalvalget i 2025, oplyser Støjberg.

Hun blev valgt ind i Folketinget for første gang i 2001. Her repræsenterede Støjberg Venstre de næste 20 år, inden hun meldte sig ud af partiet efter en periode med intern uro.

I slutningen af 2021 blev hun af sine kolleger stemt uværdig til at sidde i Folketinget.

Det skete, efter at Støjberg havde fået en dom på 60 dages ubetinget fængsel i den kun sjette rigsretssag i danmarkshistorien i forbindelse med Instrukssagen. Den handlede ulovlig adskillelse af asylpar, hvor den ene var mindreårig, mens Støjberg i 2016 var udlændinge- og integrationsminister.