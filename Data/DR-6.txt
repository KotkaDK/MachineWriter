Der skal fart på den grønne omstilling, og det kommer der kun ved at begrænse borgernes muligheder for at protestere mod vindmøller og andre grønne projekter, lyder det i nyt EU-forslag.

Hensyn til fugle og flagermus er et af de argumenter, som jævnligt bruges til at stoppe vindmølleprojekter i Danmark.

Og når energiproducenter, borgere og kommuner slås med hinanden om retten til at opstille vindmøller – eller retten til at stoppe vindmøller af hensyn til eksempelvis rovfugle og flagermus, så er det både omkostningsfuldt og tidskrævende.

I Danmark er det ikke unormalt, at det kan tage flere år at nå frem til en afgørelse om, hvorvidt en planlagt vindmøllepark kan blive en realitet.

Men nu skal det være slut med den slags lange sagsbehandlingstider.

Det bliver sværere at forhindre

Behandlingen af sager om opstilling af eksempelvis vindmøller eller solcelleparker skal fremover foretages meget hurtigere.

Står det til Europa-Kommissionen, skal sagsbehandlingstiden på eksempelvis mindre vindmølleanlæg skæres helt ned til ni måneder.

Og hvis en ansøgning om opstilling af vindmøller ikke er færdigbehandlet inden for de ni måneder, ja så skal et manglende svar fremover betragtes som en godkendelse af vindmølleprojektet.

Det skal med andre ord fremover gøres væsentligt sværere at forhindre, at der bliver opsat vindmøller og solcelleanlæg.

Det er Europa-Kommissionen, som i dag ventes at præsentere et forslag til nye regler, der fremover skal gøre det meget hurtigere at få tilladelse til en række klimaprojekter, som skal bidrage til den grønne omstilling.

Forslaget gælder ikke kun for opstilling af vindmøller og solcelleparker.

Det berører også andre områder, som eksempelvis tilladelser til anlægsarbejder i forbindelse med udbygning af elnettet og etablering af brintanlæg eller fabrikker til at lave batterier til el-biler.

Derudover ventes Europa-Kommissionen også at præsentere et forslag, så det fremover går hurtigere med at få tilladelse til at udvinde råstoffer i Europa.

Det kan blandt andet være etablering af miner, hvor der kan graves efter sjældne jordarter eller etablering af anlæg, som kan håndtere processerne omkring udvindingen af nogle af de sjældne metaller, som bruges i forbindelse med produktion af eksempelvis vindmøller, solceller og bilbatterier.

Klima er blevet sikkerhedspolitik

Selv om kampen mod klimaforandringerne går langsomt frem, har der frem til nu kun været begrænsede initiativer til at sætte mere fart på klimakampen.

Men det ændrer sig nu.

En kombination af Ruslands invasion af Ukraine og det kraftigt forværrede forhold mellem USA og Kina betyder, at EU-samarbejdet nu står overfor nogle dramatiske skridt, som ændrer hele den måde EU håndterer klima og energi.

Ruslands invasion af Ukraine har påvirket både energiforsyningerne til Europa og prisen på energi.

Og det har fået Europas politikere til at konkludere, at EU-landene hurtigst muligt skal være selvforsynende med energi. Det er for dyrt og for farligt at være afhængig af omverdenen.

Samtidig har både coronapandemien og den voksende krise mellem USA og Kina vist europæerne, at lige som det er farligt at være afhængig af omverdenen for energi, så er det også farligt at være afhængig af omverdenen, når det gælder råstoffer og teknologi.

Coronapandemien viste, at europæerne i alt for høj grad var afhængige af medicin og medicinsk tilbehør, som europæerne køber billigt i Asien.

Pludselig blev det en mangelvare.

Og nu frygter Europas politikere, at den grønne omstilling kan gøre EU sikkerhedspolitisk sårbar.

Det kan være farligt at omlægge fra benzin og dieselbiler til el-biler, hvis man ikke er i stand til selv at producere bilbatterier i Europa.

Det er farligt at omlægge el-produktionen til vindmøller og solceller, hvis man er afhængig af import - fra eksempelvis Kina - for at kunne producere el med vind og sol.
Mere EU, mindre Kina

I dag køber EU-landene 98 procent af de sjældne metaller, som bruges i moderne produktion, i Kina.

Det fortalte EU-Kommissionens formand, Ursula von der Leyen, onsdag i Europa-Parlamentet.

Den udvikling skal ændres.

Så udover, at det nu skal gå meget hurtigere med at få tilladelse til blandt andet at opstille vindmøller og bygge batterifabrikker, så skal der også ske en udvikling, hvor europæiske virksomheder selv bygger vindmøller, solceller, batterifabrikker, varmepumper og så videre.

Ifølge Ursula von der Leyen vil målsætningen i det forslag, Europa-Kommissionen ventes at præsentere i dag, være, at EU-landene allerede i 2030 producerer mindst 40 procent af al den teknologi, Europa skal bruge i den grønne omstilling.

Et stort skridt i en ny retning

Udover nye og hurtigere regler for godkendelser, så kommer der også nye regler for eksempelvis statsstøtte, sådan at det bliver meget lettere at bruge offentlige midler til blandt andet at støtte etableringen af en bilbatterifabrik eller etableringen af en vindmøllepark i Europa.

De normale og velkendte EU-regler for statsstøtte og miljøbeskyttelse skubbes nu i baggrunden.

For den grønne omstilling er ikke længere kun en kamp mod klimaforandringerne.

Den er også blevet en sikkerhedspolitisk kamp for europæisk uafhængighed.

Og det er blevet en kamp for at sikre, at grønne arbejdspladser og den løbende udvikling af grøn teknologi bliver i Europa og ikke flytter til blandt andre USA og Kina.

De tektoniske plader i EU-samarbejdet flytter sig.

Gamle klassikere, som miljøbeskyttelse og begrænsninger af statsstøtte, rykker i baggrunden, mens energiuafhængighed og klassisk industripolitik med støtte til europæiske arbejdspladser vinder frem.

Dagens udspil fra Europa-Kommissionen er et stort skridt i en ny retning for EU-samarbejdet.