Fifa-præsident Gianni Infantino er eneste opstillede kandidat, når der torsdag skal vælges præsident til de kommende fire år.

Det bliver næppe med sved på panden, at Gianni Infantino torsdag deltager i Det Internationale Fodboldforbunds (Fifa) kongres, hvor der skal vælges præsident til de kommende fire år.

Den siddende præsident er nemlig den eneste opstillede kandidat ved kongressen i Rwanda, og derfor er han blot formalia fra at nappe endnu en periode som øverste chef for verdens største fodboldforbund.

Den 52-årige schweizer har stået i spidsen for Fifa siden 2016, men har de seneste år været genstand for massiv kritik. Især fra en række europæiske fodboldforbund.

Senest ved VM i Qatar, hvor han blandt andet holdt en tale, der ikke faldt i god jord hos Danmarks Boldspil-Union (DBU), der under VM-slutrunden også erklærede, at man ikke længere støttede Infantino som Fifa-præsident.

Samme holdning har også Norge, Sverige og senest Tyskland, som onsdag meddelte, at de ikke støtter Infantinos genvalg.

Hør Gianni Infantinos tale fra VM i Qatar:

Men hvordan kan det være, at Infantino kan være udskældt i Danmark og resten af Norden, mens han hos de fleste af de 211 Fifa-medlemslande er så populær?

Det korte svar er, at han har formået at løfte selvforståelsen hos medlemslandene udenfor Europa og givet dem forhåbninger om, at de også kan få en del af Fifas økonomiske kage, lyder det fra DR Sportens kommentator Henrik Liniger.

I Fifa opererer man med "ét land, én stemme", og derfor er Infantinos fokus på lande udenfor Europa nøglen til hans succes som præsident for Fifa.

- Han rejser utrolig meget og har været dygtig til at sige, at hele verden skal med. Han besøger mange lande, som rent sportsligt er miniputter, men for Infantino er de vigtige, fordi deres opbakning er lige så meget værd som store europæiske nationer som Tyskland, Frankrig og England, siger Liniger.

Giver medlemslande det, de gerne vil have

Gianni Infantino overtog præsidentposten i Fifa efter Sepp Blatter, der i kølvandet på den store Fifa-skandale, som blandt andet omhandlede flere korruptionsanklager, forlod posten i 2015.

Men selvom den åbenlyse korruptionskultur i Fifa er en saga blot, spiller pengene stadigvæk en stor rolle, siger Henrik Liniger.

- For mange små nationer betyder pengene fra Fifa alt. De er vigtige i forbindelse med nye og bedre faciliteter, bedre uddannelse af trænere og alle mulige andre ting, og her har Infantino bare leveret til en lang række lande, siger Liniger.

Men det er ikke kun udenfor kridtstregerne, at Fifa ser de mindre nationers vej. Også sportsligt spiller Infantinos planer efter noder, som er sød musik hos mange lande.

Det gælder blandt andet forslaget om, at VM skal afholdes hvert andet år fremfor hvert fjerde.

- Det er jo et udspil, som mange lande udenfor Europa synes er en god idé, fordi deres kontinentale mesterskab måske ikke står så stærkt som et EM, siger Henrik Liniger.

Ser fodbold uden europæiske skyklapper

Én af de ting, som især har gjort Gianni Infantino populær, er, at han ser fodbolden fra et globalt og ikke et europæisk synspunkt.

For man skal huske, at 156 af Fifas 211 medlemmer er forankret i andre kontinentale forbund end Det Europæiske Fodboldforbund (Uefa), og det har vi europæere måske nogle gange svært ved at huske, lyder det fra Henrik Liniger.
Læs også:Selvom DBU ryster på hovedet, har Fifa-boss hele fodboldverdenen i sin hule hånd

Senest så man det før og under VM-slutrunden i Qatar. For selvom rigtig meget af Qatar-kritikken havde ben at gå på, var kritikken om, at slutrunden var placeret om vinteren i et land med begrænset adgang til alkohol ifølge Henrik Liniger et eksempel på en europæisk synsvinkel.

- Jeg er da ret sikker på, at argentinerne synes, det var meget rart at kunne fejre VM-guldet i den argentinske sommer, ligesom jeg tror, det var relativt få lande, der savnede synet af stangstive europæiske fodboldfans i bybilledet, siger Henrik Liniger.

- Der er en tendens fra europæisk side til at se fodbolden fra vores eget synspunkt. Det har Infantino udnyttet til at blive populær udenfor Europa.

Fifa-kongressen i Rwanda går i gang torsdag morgen klokken 8.00, og Gianni Infantino ventes at blive valgt inden middag.