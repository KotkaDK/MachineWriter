Den schweiziske storbanks krise har sendt rystelser gennem de internationale finansmarkeder.

Den schweiziske storbank Credit Suisse har fået en økonomisk livline af de helt store.

Natten til torsdag har banken meddelt, at den har fået et tilsagn om et lån på op mod 50 milliarder schweiziske franc af den schweiziske centralbank SNB. Beløbet svarer til 380 milliarder danske kroner.

Det oplyser Credit Suisse i en pressemeddelelse.

Den schweiziske nationalbank skriver i en udtalelse ifølge nyhedsbureauet AFP.

- Credit Suisse opfylder kravene for kapital og likviditet for systemisk vigtige banker. Hvis den skulle få brug for det, vil SNB stille likviditet til rådighed til Credit Suisse, lyder det i erklæring, som har afværget de mest alarmerende katastrofemeldinger for det 167 år gamle finansieringsinstitut.

Credit Suisse er kommet i krise, efter at kunderne i stor omfang er flygtet og dermed har efterladt banken i enorme likviditetsproblemer.
Mistede en fjerdedel af sin værdi

Onsdag mistede Credit Suisse næsten en fjerdedel af sin værdi.

I løbet af dagen blev handel med bankaktien flere gange stoppet, fordi kursen faldt brat på kort tid.

Det kom som en reaktion på, at banken tirsdag offentliggjorde sit årsregnskab for 2022.

Her oplyste Credit Suisse, at kunder havde forladt banken og trukket 120 milliarder dollar med sig i sidste kvartal af sidste år.

De blodrøde regnskabstal fik storaktionæren Saudi National Bank til at meddele, at man ikke ville lægge flere penge i banken.

Den storstilede og økonomisk svimlende redningsaktion for den ellers velrenommerede storbank bliver mødt med en blanding af lettelse og bekymring i den internationale bankverden.

Damien Boey, der er cheføkonom hos Barrenjoey i Sydney, har visse forbehold over for Credit Suisse livlinen.

- Det hjælper. Det fjerner en umiddelbar risiko. Men det konfronterer os med et andet valg. Jo mere vi gør dette, jo mere afstumper vi pengepolitikken, jo mere må vi leve med højere inflation – og hvad vil det være?, spørger han ifølge Reuters.

Flere kollaps i banksektoren

De dybe panderynker i forbindelse med Credit Suisse problemer føjer sig ind i historien om et andet stort kollaps i den internationale banksektor.

I sidste uge var det amerikanske Silicon Valley Bank og Signature Bank, som krakkede.

Usikkerheden omkring Credit Suisse har også påvirket andre bankaktier i hele Europa.

I Danmark faldt Danske Bank-aktien 5,8 procent, mens både Jyske Bank og Nordea faldt mere end seks procent.

Samlet set faldt hele det danske eliteindeks, C25, knap to procent i løbet af onsdag.

På den tyske børs i Frankfurt faldt kursen på bankerne Commerzbank og Deutsche Bank henholdsvis 8,7 og 9,3 procent.