Varmeselskabet Verdos kunder kan se frem til at få en hel del penge retur.

På baggrund af noget, der er sket så langt tilbage som for op til 23 år siden.

Ved en fejl kom Verdo til at opkræve for mange penge fra sine kunder i Randers.

Nu er der med Verdos ord 'endelig sat endeligt punktum i fire gamle varmesager fra årene 2000-2017' – og det betyder, at der er penge på vej tilbage til kunderne.

Flere penge.

»Vi kommer ikke til at sidde på hænderne. Det høje tempo i oprydningen af de gamle sager passer os godt, og kunderne fortjener det, så det er vores intention at holde fast i det,« siger Verdos administrerende direktør Jakob Flyvbjerg Christensen i en pressemeddelelse.

Forsyningstilsynet har tidligere afgjort, at Verdo skulle tilbagebetale hele 646,6 millioner kroner til kunderne.

Afgørelserne fra 2019 og 2021 betød samtidig, at skatten fra samme periode skulle efterreguleres.

Det er nu sket, og derfor skal Verdo sende yderligere 65 millioner kroner tilbage til varmekunderne i Randers.