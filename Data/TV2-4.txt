Som den første kommune i landet vedtog Ballerup i 2021 en sundhedspolitik, hvor man vil advare forældre mod religiøs omskæring af børn.

Det var banebrydende, da Ballerup Kommune som den første kommune i landet for knap halvandet år siden vedtog en sundhedspolitik, hvor man advarer forældre mod omskæring af små børn af religiøse grunde.

Men nu har kommunens embedsmænd besluttet at stoppe uddelingen af en pjece til borgerne i kommunen, som var en del af den nye politik, skriver Kristeligt Dagblad.

Det sker ifølge Mette Mortensen, sundhedsdirektør i Ballerup Kommune, fordi pjecen i sin nuværende form går for langt i sine anbefalinger i forhold til Sundhedsstyrelsens retningslinjer på området.

- Vi skal ikke gøre os til dommere i vores råd og vejledning og tale for eller imod omskæring. Det er op til forældrene. Derfor har vi stoppet pjecen, siger Mette Mortensen til TV 2.
Kritisk holdning

Da Ballerup Kommune vedtog den nye politik i november 2021, var kommunens udgangspunkt at opfordre forældrene i kommune til ikke at lade deres små børn blive omskåret af religiøse eller kulturelle grunde.

Kommunen opfordrede til, at man udsætter omskæringen, "til barnet selv kan tage stilling".

På den baggrund fik kommunen blandt andet Jørgen Hoppe, pensioneret speciallæge i almen medicin, til at medvirke til at udarbejde pjecen.

Han er ifølge Kristeligt Dagblad kendt for at have en kritisk holdning til omskæring.

Det er ikke lykkedes TV 2 at få en kommentar fra Jørgen Hoppe.

Mette Mortensen siger til TV 2, at hun ikke ved, om - eller hvornår - en pjece med et acceptabelt indhold kan offentliggøres.

- Det er op til politikerne, siger hun.

Michael Jensen (DF), næstformand for Sundheds- og Ældreudvalget i Ballerup Kommune, bekræfter, at han også har fået oplyst, at pjecen nu er droppet.

- Jeg er træt af, at jeg ikke fik det at vide inden, men skulle læse om det i Kristeligt Dagblad først, siger Michael Jensen.
Modstander

Han siger, at Sundheds- og Ældreudvalget på et møde i april skal drøfte, hvad man nu gør i kommunen.

- Nu må vi se, hvordan vi så kan komme videre med pjecen. Jeg er personligt modstander af omskæring af små børn, siger Michael Jensen.

Men han erkender også, at pjecen skal være i overensstemmelse med Sundhedsstyrelsens retningslinjer.

Ballerup Kommunes sundhedspolitik, hvor man advarer mod omskæring af børn af religiøse grunde, kom blandt andet i kølvandet på en dokumentar fra TV 2 om omskæring.

I dokumentaren fra oktober 2021, "Omskæring bag lukkede døre", blev det blandt andet skildret, hvordan rituelle omskæringer af drengebørn sker i Danmark.