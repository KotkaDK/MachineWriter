Skaderne på byggeriet er så store, at det bør rives ned, mener flere fagkyndige.

Isoleringen kan vrides for vand som en gennemvædet karklud. Vand strømmer ud, hvis man borer hul i væggen. Græs og alger vokser på de fugtige mursten.

Drømmen om et splinternyt Aalborg Universitetshospital er endnu engang slået tilbage. For en ny rapport om byggeriet fastslår, at der er alvorlige fejl i byggeriet, hvor vand trænger ind gennem murværket, og der står vandpytter på gulvene i 110 rum.

Og det betyder, at Nordjyllands hidtil største byggeri endnu engang er kommet i store problemer. I forvejen er byggeriet allerede forsinket med 6 år, selvom det skulle have stået færdigt i 2020. Og så vurderes det at blive 1,4 milliarder kroner dyrere - før man fandt de nye omfattende byggefejl.

I rapporten er det tydeligt, at der flere steder er brugt for lidt mørtel i murværket, hvor fugerne ikke er fyldte, og vandet kan løbe direkte ind til isoleringen. Det bekræfter chefen for mureruddannelsen på Tech College i Aalborg, Gorm Vestergaard.

Men hvordan kan der ske så store fejl? Svaret på det spørgsmål er dårligt håndværk, mener Gorm Vestergaard:

- Hvis mine elever havde afleveret det her murværk til eksamen, så var de dumpet. Der er lavet virkeligt dårligt håndværk undervejs i byggeriet. Det er fakta, det viser rapporten, siger han.

Ifølge uddannelseschefen er det ellers en ganske almindelig facadeopbygning, som ikke er ukendt for håndværkere. Særligt samlinger i murværket, afslutninger og fugearbejdet er gået galt.

- Generelt er en murer stolt af sit arbejde og kan tænke 'det her byggeri kommer til at stå her i 200 år.' Det tror jeg ikke NAU-byggeriet gør. Så der tror jeg, stoltheden har fået et lille knæk.

'Det er en ommer'

Der kan ifølge Gorm Vestergaard være flere årsager til byggesjusken. Blandt andet, at håndværkerne har haft for travlt under byggeriet af det nye hospital.

- Det er gået for stærkt. Man har haft urutinerede mennesker til at arbejde på akkord, hvor man får løn for udført arbejde, fremfor timeløn. Man skal være meget rutineret for at være dygtig nok til at arbejde hurtigt.

Men de omfattende fejl burde også være blevet opdaget tidligere. For ved et så stort projekt skal der løbende laves kvalitetssikring undervejs – noget som man ikke har levet op til, siger Gorm Vestergaard.

Hvad der skal ske med det nye Aalborg Universitetshospital, er endnu ikke afgjort. Det skal en ny rapport afgøre. Og det store spørgsmål bliver, om det kan undgås at rive dele af byggeriet ned. Det mener flere fagkyndige, som har læst rapporten, bliver svært.

- Jeg kan jo se, at det er stort set alle facadevægge, der lider under denne her proces. Og derfor i min optik, så er der nok kun en vej – og det er en ommer, siger Gorm Vestergaard.

Regionen venter på løsning

Region Nordjylland ved endnu ikke, hvor store konsekvenser de alvorlige byggefejl får for både tidsplanen og økonmien i byggeriet.

Men spørger man regionsformand Mads Duedahl (V), så er det for tidligt at konkludere, om de fugtige facader skal rives ned.

- Vi ved ikke nok til at træffe nogen beslutninger nu. Det kan jo være, at vi kan klare det med nogle relativt små indgreb.

Han anerkender dog, at situationen er alvorlig.

- Derfor forventer vi også, at der kommer et efterspil på, hvem der har lavet fejlen og skal have ansvaret for det her.

Bygge- og anlægsvirksomheden MT Højgaard er ansvarlig for byggeriet af NAU og skriver i et svar til DR:

- Vi har ingen kommentarer, men vi har en konstruktiv og god dialog direkte med bygherren, og det fortsætter vi med.

Martin Kjær, der tiltrådte som projektdirektør for byggeriet af det nye Aalborg Universitetshospital sidste år, har heller ikke ønsket at udtale sig.