 Credit Suisse har fået sit lån fra Den Schweiziske Nationalbank. Det lyder på cirka 380 milliarder kroner.

Storbanken Credit Suisse, der onsdag led et kursfald på op mod 30 procent og siden har sendt chokbølger gennem de internationale finansmarkeder, vil låne op mod 50 milliarder schweiziske franc af Schweiz' centralbank.

Det oplyser Credit Suisse ifølge nyhedsbureauet Reuters natten til torsdag.

Beløbet svarer til godt 380 milliarder danske kroner, og skal fungere som en slags livline for investeringsbanken, hvis likviditet har blødt efter en kundeflugt i det seneste finansår.

I bankens årsregnskab kom det frem, at kunder i sidste kvartal havde forladt banken i stor stil og hevet omkring 120 milliarder dollar, cirka 847 milliarder kroner, med sig.

Den kedelige nyhed sendte bankens kurs i frit fald, og i løbet af dagen blev handel med bankaktien flere gange stoppet.

Kursfaldet accelererede tilsyneladende, efter at den største aktionær i banken, Saudi National Bank, fortalte internationale erhvervsmedier, at den ikke vil lægge flere penge i banken.

Schweiz' centralbank, Den Schweiziske Nationalbank, meldte allerede onsdag aften ud, at den ville stå klar til at hjælpe Credit Suisse med likviditetsproblemerne.

Det vil formentlig skabe en smule ro omkring bankens problemer, som også i resten af Europa har rystet større finansielle institutioner.

I Danmark faldt Danske Bank-aktien 5,8 procent, mens aktien hos både Jyske Bank og Nordea faldt mere end seks procent.

Samlet set faldt hele det danske eliteindeks, C25, knap to procent i løbet af onsdag.

På den tyske børs i Frankfurt faldt kursen på bankerne Commerzbank og Deutsche Bank henholdsvis 8,7 og 9,3 procent.

De franske banker BNP Paribas og SocGen faldt begge mere end ti procent.

Også flere europæiske valutaer heriblandt euro, pund og schweizerfranc er faldet i kurs over for dollaren.