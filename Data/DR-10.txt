Odder Kommune mangler tilbud til fædre på barsel. Det har fået en far til selv at oprette en gruppe for fædre og babyer.

Martin Colding fra Odder vinker farvel til sin hustru Julie Colding.

Hun har første dag på arbejde, efter hun har været barselsorlov, siden deres datter Filuca blev født.

I dag begynder Martin Coldings ti ugers barsel alene med Filuca.

Det er vidt forskelligt, hvilke tilbud kommunerne har til nybagte fædre, som i denne tid begynder at tage de 11 ugers øremærkede barsel.

Det fik Martin Colding til at undersøge, om Odder Kommune tilbød fædregrupper, og det gjorde kommunen ikke.

- Jeg kunne bare se, at hvis jeg ikke havde noget at lave i ti uger, udover at være sammen med søde Filuca, så ville det ikke blive en god oplevelse, siger han.

Derfor tog Martin Colding og hans hustru sagen i egen hånd.

De kontaktede Odder bibliotek, som gerne vil huse fædrene og deres børn. Derfor var alle nybagte fædre velkomne på børnebiblioteket i dag kl. 10, herefter fast de kommende onsdage.

Her kan fædrene tale om deres børns udvikling, behov og trivsel og få en kop kaffe og hygge sig med hinanden.
Styrker mentalt helbred

Med den nye model for barsel, der trådte i kraft i august sidste år, har fædre på arbejdsmarkedet minimum 11 ugers øremærket barsel, og derfor har mange fædre fået mere tid alene med deres børn.

Ifølge Forum for Mænds Sundhed er der stor forskel på, hvilket tilbud fædrene får i de enkelte kommuner.

Men Tobias Siiger Prentow, fungerende sekretariatsleder i Forum for Mænds Sundhed, mener, at fædregrupper er en god ide, for det giver mulighed for, at fædrene kan mødes og sparre med hinanden.

- Det kan være rigtig godt for ens mentale helbred, at man kan få delt de her ting og får sagt nogle af de svære ting højt. Og så har det også en stor effekt på barnets trivsel, at begge forældre går aktivt ind i forældreskabet, siger han.

Martin Coldings initiativ til at lave et mødested for fædre er også blevet bemærket på Rådhuset i Odder.

Finn Tranum er formand for udvalget Sundhed og Voksne i Odder Kommune. Han mener, det er en kommunal opgave at tilbyde mødregruppe såvel som fædregrupper.
Læs også:Mødregruppen får nyt navn - og det skal lokke fædrene med

Derfor vil han, sammen med udvalget for Børn- og Skole, sætte fokus på fædregrupper. Han har inviteret Martin Colding til kaffe for at høre om, han ønsker store grupper, som kan mødes til legestue eller små grupper a la mødregrupper. Begge dele er en god ide, mener Finn Tranum.

- Hvis man har behov for at snakke om, hvad der går godt og skidt, når man går hjemme som far, så har man samme behov som mødre, for at mødes i en mindre gruppe, hvor man kan åbne op for det, siger han.
Aarhus tilbyder faste fædregrupper

Aarhus Kommune har siden de nye orlovsregler trådte i kraft sidste år, valgt at lave en forsøgsperiode, hvor fædre bliver tilbudt en fædregruppe på samme måde, som mødre bliver tilbudt en mødregruppe.

Og det har mange fædre valgt at sige ja til, fortæller May-Britt Kullberg, Chef for Sundhed og Trivsel i Aarhus Kommune.

- Begge forældre er primære omsorgspersoner for det lille barn, og vi ved, at mange mænd har behov for at snakke med ligesindede, når de står i den nye rolle, som det er at blive far, siger hun.
Læs også:Forvirret over nye barselsregler? Sådan er dine muligheder

Når 100 mødre takker ja til en mødregruppe, er der mellem 50 og 70 fædre, der takker ja til en fædregruppe i Aarhus Kommune.

I løbet af foråret skal Aarhus Byråd tage stilling til, om tilbuddet til fædrene skal gøres permanent, og det anbefaler May-Britt Kullberg.

- Min anbefaling vil helt klart være, at vi fortsætter. Det er et tilbud, der er forholdsvist nemt at indføre, og hvor vi åbner muligheder for, at fædrene selv kan tage vare på deres sundhed, siger hun.

I Odder har Martin Coldings første store fædregruppe-møde været en succes. Og han håber på, at initiativet også kan kaste nye bekendtskaber af sig.

- Nu er jeg selv tilflytter til byen, og jeg har ikke den store omgangskreds af venner, så det vil da heller ikke gøre noget, hvis det kunne give nogle venskaber, siger han.