Først var der en, så var der to, så tre, fire og fem.

Allesammen var unge mennesker, der inden for den seneste tid pludselig er døde under uforklarlige omstændigheder.

»Det her er ekstremt alvorligt,« siger Sophia Jiglind, der talsperson for distriktspolitiet i svenske Bergslagen, ifølge Aftonbladet.

Efterhånden som dødsfaldene er dukket op – i provinsen Värmland – har politiet været ude og advare unge i området.

Uden effekt.

De seneste to dødsfald er sket i bare de to seneste weekender, begge i byen Torsby.

Politiet har i denne uge meldt ud, at man »ikke kan udelukke, at dødsfaldene er narkorelaterede«.

»Vi ved ikke med sikkerhed, hvad der ligger bag. Men vi tror, at de har taget et narkobaseret lægemiddel, eventuel i kombination med alkohol,« siger Sophia Jiglind fra politiet i Bergslagen.

Samtidig har politiet i Torsby i denne uge været ude og gøre opmærksom på et lignende, tidligere dødsfald, hvor en 14-årige pige tog det smertestillende middel Tramadol sammen med alkohol.

»Vi ved ikke, om de, der nu er døde, har taget Tramadol, men uanset hvad, er der al mulig grund til at advare om det,« siger politichef Morgan Olsson fra Torsby:

»Det er muligt, at de unge måske tror, at præparater, der enten er eller ser ud til være fabriksfremstillede, er o.k. og knap så farlige. Og derfor undervurderer de farerne. At tage et narkotisk stof især efter at have drukket alkohol er svært livstruende.«

Der er ingen anholdte i sagen, og politiet afventer i øjeblikket de retsmedicinske undersøgelser for at blive klogere på, hvad der kan have slået de unge mennesker ihjel.