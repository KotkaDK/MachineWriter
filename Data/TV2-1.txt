Politiet er blevet orienteret om sagen. Justitsministeren kalder sagen “dybt bekymrende”.

Det var ikke kun Danske Bank, der var på kant med loven, da banken i årevis opkrævede for meget gæld fra bankens inkassokunder. Nu viser det sig, at et eksternt inkassofirma, som banken benyttede, også overtrådte loven, da firmaet inddrev gæld på vegne af Danske Bank.

Det fremgår af et brev fra Forbrugerombudsmanden til det internationale inkassofirma Intrum, som TV 2 og Berlingske har fået indsigt i.

I brevet fra Forbrugerombudsmanden fremgår det, at Intrum skrev ud til 3109 gældskunder på vegne af Danske Bank, men at informationerne i opgørelsen af kundernes gæld var så mangelfulde, at kunderne reelt ikke havde mulighed for at gennemskue, om gælden var korrekt opgjort.

- Det er naturligvis alvorligt, når et inkassoselskab ikke efterlever en så væsentlig forpligtelse efter inkassoloven, udtaler Forbrugerombudsmanden, Christina Toftegaard Nielsen, i en pressemeddelelse.

Forbrugerombudsmanden vurderer, at der er tale om så alvorlige brud på loven, at ombudsmanden nu har givet sagen videre til politiet.

Tidligere inkassators udtalelser satte gang i sagen

Det var TV 2 og Berlingskes afsløring af gældsskandalen i Danske Bank, der fik Forbrugerombudsmanden til at gå ind i sagen.

Navnlig var det den tidligere ansatte i Intrum Jan Larsens kritiske udtalelser til TV 2 og Berlingske tilbage i 2020, der for alvor satte gang i undersøgelsen.

Det fremgår af Forbrugerombudsmandens brev til Intrum.

Dengang udtalte den tidligere udekørende inkassator, at han undrede sig over de oplysninger, han havde med ud til de gældskunder, som kom fra Danske Bank.

- Når vi kommer ud med papirerne, så skal der stå, hvad den oprindelige hovedstol var, og hvad der har været af forskellige omkostninger. Og det stod der aldrig, udtalte Jan Larsen og tvivlede dengang på, om det egentlig var lovligt.

TV 2 har vist Jan Larsen Forbrugerombudsmandens vurdering af sagen og et af de ulovlige breve, som han og hans kollegaer kørte rundt med og inddrev gæld på baggrund af.

- Personligt er jeg jo ked af, at jeg sådan set har været med til at bryde loven, siger Jan Larsen, der glæder sig over, at myndighederne lader til at tage sagen alvorligt.

Justitsminister: Dybt bekymrende

Justitsminister Peter Hummelgaard (S) ser med stor alvor på sagen og hæfter sig særligt ved antallet af kunder, der er berørt af sagen.

- Det er samtidig dybt bekymrende, hvis det viser sig, at en inkassovirksomhed, der inddriver gæld for en systemisk bank, bruger en fremgangsmåde, der strider mod reglerne, skriver justitsministeren i et skriftligt svar til TV 2.

Han afventer nu politiets vurdering af sagen og vil i forlængelse af den overveje, om der er behov for politiske tiltag på området.

Intrum beklager sagen

Intrum har ikke ønsket at stille op til interview med TV 2, men skriver i et skriftligt svar, at virksomheden beklager sagen.

- Vi tager kritikken fra Forbrugerombudsmanden til os og beklager, at vi har sendt breve til denne kundegruppe i 2016, som ikke indeholdt tilstrækkelige oplysninger om gælden, skriver Intrums kommunikationsdirektør for Skandinavien, Stian Arnesen til TV 2.

Kommunikationsdirektøren understreger samtidigt, at Intrum for år tilbage har ændret sin procedure.

- Intrum samarbejder – og vil blive ved med at samarbejde – proaktivt med Forbrugerombudsmanden og Politiets Administrative Center for at sikre ansvarlig gældsinddrivelse, skriver Stian Arnesen i et skriftligt svar til TV 2.
Politiet går ind i sagen

Siden TV 2 og Berlingskes afdækning af problemerne i Danske Banks inkassoafdeling har bankens samarbejde med inkassobureauerne været sat i bero, mens banken arbejder på at udvikle et nyt gældsinddrivelsessystem.

Forbrugerombudsmanden rejser ikke direkte kritik af Danske Bank, og Peter Rostrup-Nielsen, der står i spidsen for oprydningsarbejdet i banken forsikrer, at banken arbejder på at sikre nye procedure, der skal forhindre, at det gentager sig. Han beklager samtidig for de berørte kunder.

- Vi vil gerne igen beklage, at disse inkassokunder har været berørt af fejl. De pågældende inkassokunder har enten fået deres sag afsluttet eller er en del af den oprydning og løsning, vi har præsenteret med henblik på at løse problemerne i vores gældsinddrivelsessystemer, og vil få en afklaring, hvis der er risiko for, at de er blevet overopkrævet, skriver Peter Rostrup-Nielsen i et skriftligt svar.

I Politiets Administrative Center bekræfter enhedschef Ole Astrup, at de har modtaget orienteringen fra Forbrugerombudsmanden.

- Vi har modtaget Forbrugerombudsmandens orientering, som vi er i færd med at gennemgå og vurdere. Hvorvidt den giver anledning til yderligere, kan vi ikke komme nærmere ind på, skriver enhedschef Ole Astrup til TV 2.