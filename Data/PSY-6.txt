Tina (30 år) og Erik (33 år) venter deres første barn. Tina er efter en normal graviditet gået på barselsorlov fra sit job som sygeplejerske på Kommunehospitalet. Og nu går hun og "hygger sig" med at få de sidste ting på plads inden fødslen, som hun siger til sin mand Erik, når han spørger efter, hvad hun får dagen til at gå med. Erik arbejder indenfor databranchen. Begge er tilfredse med deres økonomiske situation, og de deles ligeligt om husarbejdet i deres nye hus. Måske laver Tina lidt mere husarbejde end Erik, da hun pga. skiftende vagter ofte har hele dagen til rådighed, og i perioder må Erik tage overarbejde pga travlhed i databranchen. Erik glæder sig til sine to ugers barselsorlov, som han tager i forbindelse med et par ugers ferie. Begge er enige om, at Tina skal tage hele barselsorloven, da de synes, at det er vigtigt at barnet kan blive ammet længst muligt. Hun har allerede besluttet sig for at tage 13 ugers forældreorlov i forlængelse af barselsorloven. I glad forventning ser parret frem til livet som lille familie.

Sara er sulten, og som alle normale sultne spædbørn græder hun. Tina ser på Erik, hun er dødtræt. Det er hende, der står op om natten, ammer og skifter Sara. Hun undlader at vække Erik, der har et godt sovehjerte og som regel sover hele natten. I dag har de besøg af Eriks mor, Gerda. Tina vil tage Sara op, da Gerda kigger på klokken og konstaterer, at det kun er to timer siden, at Sara sidst har fået mad. "Det kan da ikke passe, at Sara skal spise igen," siger Gerda bestemt. "Spædbørn skal kun have mad hver 3. eller 4. time. Det kan ikke nytte, at du forkæler Sara allerede nu, så bliver hun umulig senere." Tina vakler mellem svigermoderens formanende ord og Saras skrig. Tina tænker på, at hun har læst, at man skal tage spædbørn op, når de skriger, og hun har mest lyst til at tage Sara op og trøste hende. Men svigermoderen har jo fået 5 børn. Tina bider tænder sammen og holder larmen ud endnu en lille times tid, inden hun tager Sara op. På dette tidspunkt er barnet helt udkørt af sit skrigeri og er derfor ikke så energisk, da hun endelig får brystet. "Der kan du bare se," siger Eriks mor, "jeg havde jo ret. Den lille tyran er ikke særlig sulten."
Da Sara er 9 måneder gammel, glæder Tina sig efterhånden til, at hun skal begynde at arbejde igen. Hun synes, hun er kørt fast i den daglige trummerum med madfedteri og endeløs rengøring. Oven i købet er Sara begyndt at "hænge" om Tina.

Sara er ved at lære at gå. Far og Sara øver sig sammen. Far går to skridt væk fra Sara, sætter sig på hug og rækker indbydende armene frem mod Sara, der med usikre skridt og sin sutteklud i hånden stavrer hen i sikker havn. De har det dejligt sammen. Legen gentages, men denne gang sætter far sig lidt længere væk. Sara lærer det hurtigt, og det kan nok være, at far og mor kommer på arbejde! Sara er en lille vildbasse, der bare er overalt! Snart er det toiletbørsten, der undersøges nøje, og så er det de spændende potteplanter, som man kan tømme for jord! Buler i panden er hverdagskost for Sara, men når hun falder og slår sig, rejser hun sig bare op og løber videre - ud i verden!
Der kommer en sjov alder, da Sara begynder at sige de første ord, da hun er 1½ år gammel. Hun er meget optaget af familiens hund, som ofte er med, når de går tur. En dag kommer hun tussende med en telefon i snor, mens hun siger "vov vov". Når hun ser sin fars skjorter på tørresnoren siger hun "bar".
"Gå!" siger den 20 måneder gamle Sara, der har fået øje på noget spændende legetøj, da mor afleverer hende i dagplejen. Men da mor så siger farvel, hyler Sara op og griber fat i mors ben. I den sidste tid har Tina og Erik følt, at de har haft svært ved at gøre Sara tilpas. Det er som om, at hun slet ikke kan finde ro.

Sara er blevet storesøster til Sofie. I starten går det fint. Men Sara må ofte vente på, at mor får tid til f.eks at læse for hende, for Sofie skal mades og skiftes. Sara bliver mere og mere krævende. Ved middagsbordet vil hun enten slet ikke spise, eller også forlanger hun at blive madet af mor. Og når Tina skifter Sofie, tisser Sara i bukserne. Hun var ellers lige blevet renlig. En dag går det helt galt, og Sara skriger, at Sofie er dum og forsøger at slå hende. Tina og Erik skælder begge voldsomt på Sara, som bryder helt sammen i gråd. Som straf bliver hun sendt ind på sit værelse uden trøst.

"Adr! - hun er ulækker", udbryder Sara ved middagsbordet, når hun ser sin lillesøster fedte med maden. Både Tina og Erik griner af hende og fortæller hende, at sådan gjorde hun også, da hun var lille. Men det tror hun ikke på.
Sara er blevet en rigtig fars pige i den senere tid, og Erik er pavestolt. Han sidder tit og griner med Sara, når han kommer hjem fra arbejde. Hun trykker sig ind til ham og elsker at sidde på hans skød.
Tina føler sig skubbet ud, og hun overvejer at tale med Erik om det. Hun synes, at hun skal klare alt det besværlige med hus og mad og den lille Sofie, som ikke kan lades ude af syne, mens Erik bare hygger sig. Det gør det heller ikke nemmere for Tina, at Sara skriger "dumme mor" og gør sig stiv, hvis Tina vil lægge hende i seng. Derfor tager Tina oftest Sofie, mens Erik læser godnathistorie for Sara.

Når Sara har sin bedste veninde fra børnehaven med hjem, er de voksne som luft for dem. De kan lege i timevis med deres barbiedukker. "Og så gik du til fest og så kom jeg ind….." - kan man høre dem sige under legen. Men konflikten er lige om hjørnet, når Sofie nærmer sig deres leg og begynder at flytte på dukkerne. "Få hende væk!", råber Sara "Hun ødelægger min leg!". Ja, en aften råber hun ligefrem :"Jeg ville ønske hun var død!" I sådanne situationer afviser Tina koldt Saras protest og fremhæver Sofies gode sider over for Sara, som fx når Sofie beredvilligt deler sine kiks med Sara.
Andre gange kan Tina og Erik opleve Sara "læse" op af Pixibogen for Sofie, der sidder ved siden af og putter sig ind til hende.
