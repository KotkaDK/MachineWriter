Det er de store velfærdsområder, der vil blive ramt af sparekniven, forklarer flere borgmestre

Selvom vi kun står i den tredje måned af året, har flere kommuner røde tal på bundlinjerne, når de kigger på budgettet for 2023.

Et emne der kommer til at fylde meget, når kommunerne i dag mødes til KL-topmøde.

For flere steder må man allerede nu genåbne budgettet for at se på, hvor der kan spares.

På borgmesterkontoret i Ikast-Brande Kommune er det Ib Lauritsen (V), der kæmper for at undgå et underskud.

- Der bliver flere mennesker med ondt i livet, og hvis vi skal bruge flere penge på dem, så vil kommunerne blive pressede på andre områder, siger borgmester Ib Lauritsen (V)

I den anden ende af landet har Pernille Beckmann (V) fundet 22 millioner kroner for at dække huller i årets budget i Greve Kommune.

Ifølge Kurt Houlberg, der er professor i offentlig velfærdspolitik ved VIVE - det nationale forsknings- og analysecenter for velfærd - så er det usædvanligt, at kommuner genåbner budgetterne så tidligt på året.

- Der er ingen vej uden om at finde besparelser på de store velfærdsområder. Det handler om dagtilbuddene til børnene, folkeskolen og om ældreområdet, forklarer han.
Besparelser for millioner

Blandt andet i Fredensborg Kommune er budgetterne også blevet genåbnet allerede nu, og sidst i marts skal politikerne finde frem til mulige besparelser.
Kommunalpolitisk topmøde

Det kommunalpolitiske topmøde er en årligt tilbagevendende begivenhed, der arrangeres af Kommunernes Landsforening (KL).

Her samles 1.500 kommunalpolitikere og topchefer fra alle landets kommuner samt ministre, folketingsmedlemmer, organisationer, eksperter med flere til dialog, taler og debat om aktuelle kommunalpolitiske temaer.

På gæstelisten finder man blandt andet statsminister Mette Frederiksen (S), som skal levere den traditionelle tale fra regeringen til kommunerne.

Men hvilke områder, der har udsigt til at miste penge, er svært at sige, forklarer borgmester Thomas Lykke Pedersen (S)

- Vi ved ikke, hvor vi lander, men det er klart, at vi går ind og kigger på budgetterne og ser på, hvor vi kan skrue ned på servicen, så alle områderne er i princippet i spil, siger borgmester i Fredensborg Kommune Thomas Lykke Pedersen (S).

I Greve har politikerne og kommunen siden januar skulle finde 22 millioner kroner. Og det er dybt frustrerende, lyder det fra borgmester Pernille Beckmann.

- Vi kan ikke opretholde det velfærdssystem, vi har. Det er jeg ikke i tvivl om, siger hun.

Også kommunerne Rudersdal og Lyngby-Taarbæk har også allerede tidligt på året genåbnet budgetterne - og i Rudersdal har man fundet besparelser for lidt over 30 millioner kroner. Blandt andet har kommunen afskediget 22-25 fuldtidsansatte i administrationen og skåret ned på IT-budgettet.

Hvordan velfærden og økonomien i kommunerne skal hænge sammen, står øverst på dagsordenen ved KL's kommunalpolitiske topmøde torsdag og fredag i Aalborg.